# -*- mode: mandoku-view; -*-
#+TITLE: 宗伯集
#+DATE: 2015-08-25 00:26:33.400313
#+PROPERTY: ID KR4e0220
#+PROPERTY: BASEEDITION WYG    
#+PROPERTY: JUAN 提要
<pb:KR4e0220_WYG_000-1a>¶
欽定四庫全書　　　　集部六¶
　宗伯集　　　　　　　别集類五(明/)¶
　　提要¶
　　　　(臣/)等謹案宗伯集十巻明孫繼臯撰繼臯字¶
　　　　以徳無錫人萬厯甲戌進士第一人歴官至¶
　　　　吏部侍郎當陳太后梓宫發引時神宗稱疾¶
　　　　不肯送繼臯疏争忤㫖及三殿災大臣自陳¶
　　　　皆慰留獨繼臯致仕去後追贈禮部尚書此¶
<pb:KR4e0220_WYG_000-1b>¶
　　　　編題曰宗伯集從所贈官也凡雜文九巻詩¶
　　　　一巻第二巻末有其子源文跋語稱其父生¶
　　　　平不敢自居於名以故諫草都焚篋中祇存¶
　　　　辭疏十八又求得其三其留中者無從覓稿¶
　　　　即其他著述亦多不存今所刻碑銘志傳之¶
　　　　文皆源文雜得之其子若孫暨朽緘敗扇與¶
　　　　行於世者云云故集中所録多應制及酬贈¶
　　　　之作然當繼臯之時士習佻而文體亦弊七¶
<pb:KR4e0220_WYG_000-2a>¶
　　　　子之風未艾三袁之焰方新或棘句鉤章或¶
　　　　矜竒弔詭操觚者出此入彼大抵隨波而靡¶
　　　　繼臯詩文獨雍容恬雅有承平臺閣之遺風¶
　　　　亦可謂不移於俗矣乾隆四十五年三月恭¶
　　　　校上¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官　(臣/)　陸　費　墀¶
